A Suzuki Baleno egy kompakt autó, mely 1995 és 2007 között készült. Japánban a Suzuki már 2002-ben befejezte a gyártást, de Indiában, a Maruti Suzukinál még öt évig folytatódott. Az autó a japán piacon 1998 májusáig Suzuki Cultus Crescent néven futott, majd egyszerűen csak Suzuki Cultus lett a neve, miután a márkakereskedések befejezték a korábbi Cultus, az Európában első és második generációs Suzuki Swiftként ismert modellek árusítását. Az észak-amerikai kontinensen a kocsit Suzuki Esteem néven árulták, Ázsia nagyobb részén, Ausztráliában és Európában Baleno volt a neve, míg a Fülöp-szigeteken Chevrolet Cassia néven került piacra. Az Indiában gyártott darabok a Maruti Baleno nevet viselték.
