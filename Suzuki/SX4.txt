A Suzuki SX4 egy alsó középkategóriás autó és crossover, melyet a japán Suzuki és az olasz Fiat közösen fejlesztett ki. A ferde hátú és szedán változatban, elsőkerék- vagy összkerékhajtással rendelhető első generációt 2006 és 2014 között gyártották. 2013 megjelent a második generáció, mely a Suzuki SX4 S-Cross nevet kapta, és már csak crossover változatban készül, szedán karosszériával nem kapható. 2014-ig a két generáció egyaránt kapható volt a márkakereskedésekben. A lépcsős hátú SX4 közvetlen utódja egyes piacokon a Suzuki Ciaz lett.
Az első generációs SX4-et egyes európai piacokon Fiat Sedici néven árulták, bizonyos ázsiai országokban pedig Maruti Suzuki SX4-ként. A formatervet a Giorgetto Giugiaro által alapított Italdesign Giugiaro készítette. Bár a Suzuki eredetileg csak az európai országokban szerette volna értékesíteni a modellt, végül számos más piacon is megjelent, többek között az Amerikai Egyesült Államokban is. A második generációt az elsőhöz hasonlóan Európában kizárólag a Magyar Suzuki gyártja.
